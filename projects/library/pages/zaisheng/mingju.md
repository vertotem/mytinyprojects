# 歷史經典名句

> 為天地立心，為生民立命，為往聖繼絶學，為萬世開太平。
> 
> ——張載《橫渠語録》

---

> 究天人之際，通古今之變，成一家之言。
> 
> ——司馬遷《報任安書》

---

> 爾俸爾祿，民脂民膏，下民易虐，上天難欺。
> 
> ——孟昶《頒令箴》

---

> 天地不仁，以外物為芻狗。
>
> ——老子《道德經》

---

> 問君以至美之道道民，民以至美之物養君，君降其惠，民升其功，此無往不復，相報之義也。故太平備物，非極欲也；物損禮闕，非謙約也：其數云爾。
> 
> ——《申鑒·政體》

---

> 起神明臺，上有九天道金床、象席，虎珀鎮雜玉為簟。帝坐良久，設甜水之冰，以備洪濯酌。瑤琨碧酒，炮青豹之脯。果則有塗陰紫梨、琳國碧李，仙眾與食之。
> 
> ——《洞冥記·卷第二》

---

> 御史曰：「周之建國也，蓋千八百諸侯。其後，彊吞弱，大兼小，并為六國。六國連兵結難數百年，內拒敵國，外攘四夷。由此觀之：兵甲不休，戰伐不乏，軍旅外奉，倉庫內實。今以天下之富，海內之財，百郡之貢，非特齊、楚之畜，趙、魏之庫也。計委量入，雖急用之，宜無乏絕之時。顧大農等以術體躬稼，則后稷之烈，軍四出而用不繼，非天之財少也？用鍼石，調陰陽，均有無，補不足，亦非也？上大夫君與治粟都尉管領大農事，灸刺稽滯，開利百脈，是以萬物流通，而縣官富實。當此之時，四方征暴亂，車甲之費，克獲之賞，以億萬計，皆贍大司農。此者扁鵲之力，而鹽、鐵之福也。」
> 
> ——《鹽鐵論·輕重》

---

> 君人者不能自專而好任下，則智日困而數日窮。迫於下則不能申，行隨於國則不能持。知不足以為治，威不足以行誅，則1無以與下交矣。故喜而使賞，不必當功。怒而使誅，不必值罪。不慎喜怒，誅賞從其意，而欲委任臣下，故亡國相繼，殺君不絕。古人有言：眾口鑠金，三人成虎，不可不察也。
> 
> ——《鄧析子·轉辭》

---

> 五經通義云：「春秋說題辭曰：『大夫曰卒，精耀終也。卒之為言絕於邦也。士曰不祿，不祿為言削名章也。』」
> 
> ——《通典·初喪》

---

> 郁離子曰：「勸天下之作亂者，其招安之說乎。非士師而殺人，謂之賊；非其財而取諸人，謂之盜。盜賊之誅，於法無宥。秦以苛政罔民，漢王入關盡除之，而約三章焉：殺人、傷人及盜而已。秦民果大悅歸漢，漢卒有天下。繇是觀之，豈非他禁可除，而惟此三者不可除乎？天生民不能自治，於是乎立之君，付之以生殺之權，使之禁暴誅亂，抑頑惡而扶弱善也。暴不禁，亂不誅，頑惡者不抑，善者日弱以消，愚者化而從之，亦已甚矣；而又崇之以爵祿，華之以寵命，假之以大權，使無辜之民不可與共戴天者，釋其讎而服事焉，是誠何道哉！遂使天下之義士喪氣，勇士裂眥，貪夫悍客攘臂慕效，以要利祿，故曰勸天下之作亂者，招安之說。而世主弗寤也，悲夫！」或曰：「然則舞乾羽而苗格，非與？」曰：「甚哉！俗儒之梏於文以誤天下也。《舜典》曰：『竄三苗於三危。』又曰：『分北三苗。』夫竄與分北，皆非撫納降附之詞也，則豈因其來格而遂為之哉？非人情也。聖人豈為之？必也以兵臨之，而後分北。其來格者安之，頑不悛者竄之耳。又況乾羽，非特文舞，則非曰誕敷文德，而遂弛其伐苗之謀，明矣。《臯陶》曰：『苗頑弗即工，帝念哉，念茲在茲。』則有虞之君臣，不頃刻而忘苗，可想而見，豈若後世衰微偷情之君臣，以姑息為幸，而以勸賢之爵祿，勸天下之大憝哉！」
> 
> ——《郁離子·招安》

---

> 明君如身，臣如手；君若號，臣如響。君設其本，臣操其末；君治其要，臣行其詳；君操其柄，臣事其常。
> 
> ——《申不害·大體》

---

> 天有明，不憂人之暗也；地有財，不憂人之貧也；聖人有德，不憂人之危也。天雖不憂人之暗，闢戶牖必取己明焉，則天無事也；地雖不憂人之貧，伐木刈草必取己富焉，則地無事也；聖人雖不憂人之危，百姓准上而比於下，其必取己安焉，則聖人無事也。故聖人處上，能無害人，不能使人無己害也，則百姓除其害矣。聖人之有天下也，受之也，非取之也。百姓之于聖人也，養之也，非使聖人養己也，則聖人無事矣。毛嬙、西施，天下之至姣也。衣之以皮倛，則見者皆走；易之以元緆，則行者皆止。由是觀之，則元緆色之助也，姣者辭之，則色厭矣。走背跋䠯窮穀野走十裏，藥也，走背辭藥則足廢。故騰蛇遊霧，飛龍乘雲，雲罷霧霽，與蚯蚓同，則失其所乘也。故賢而屈於不肖者，權輕也；不肖而服於賢者，位尊也。堯為匹夫，不能使其鄰家。至南面而王，則令行禁止。由此觀之，賢不足以服不肖，而勢位足以屈賢矣。故無名而斷者，權重也；弩弱而矰高者，乘於風也；身不肖而令行者，得助於眾也。故舉重越高者，不慢於藥；愛赤子者，不慢於保；絕險曆遠者，不慢於禦。此得助則成，釋助則廢矣。夫三王五伯之德，參於天地，通于鬼神，周於生物者，其得助博也。古者工不兼事，士不兼官。工不兼事則事省，事省則易勝；士不兼官則職寡，職寡則易守。故士位可世，工事可常。百工之子，不學而能者，非生巧也，言有常事也。今也國無常道，官無常法，是以國家日繆。教雖成，官不足。官不足則道理匱，道理匱則慕賢智，慕賢智則國家之政要在一人之心矣。古者立天子而貴之者，非以利一人也。曰：天下無一貴，則理無由通，通理以為天下也。故立天子以為天下，非立天下以為天子也；立國君以為國，非立國以為君也；立官長以為官，非立官以為長也。法雖不善，猶愈於無法，所以一人心也。夫投鉤以分財，投策以分馬，非鉤策為均也。使得美者，不知所以德；使得惡者，不知所以怨，此所以塞願望也。故蓍龜，所以立公識也；權衡，所以立公正也；書契，所以立公信也；度量，所以立公審也；法制禮籍，所以立公義也。凡立公，所以棄私也。明君動事分功必由慧，定賞分財必由法，行德制中必由禮。故欲不得干時，愛不得犯法，貴不得逾親，祿不得踰位，士不得兼官，工不得兼事。以能受事，以事受利。若是者，上無羨賞，下無羨財。
> 
> ——《慎子·威德》

---

> 帝顓頊高陽氏，黃帝之孫，昌意之子。母曰女樞，金天氏之末，瑤光之星貫日如虹，感女樞於幽房之宮。右脅有九色毛，生顓頊。以水承金，始都窮桑，徙商邱。
> 
> ——《金樓子·興王》

---

> 周公曰：「大哉言數！請問用矩之道？」商高曰：「平矩以正繩，偃矩以望高，覆矩以測深，臥矩以知遠，環矩以為圓，合矩以為方。方屬地，圓屬天，天圓地方。方數為典，以方出圓。笠以寫天。天青黑，地黃赤。天數之為笠也，青黑為表，丹黃為裏，以象天地之位。是故知地者智，知天者聖。智出於句，句出於矩。夫矩之於數，其裁制萬物，唯所為耳。」周公曰：「善哉！」
> 
> ——《周髀算經·卷上》

---
> 南方之獸如鹿豕頭，善依人求五穀，名無損獸。人割取肉不病，肉自復，其肉惟可作鮓，使審肥美，而咋肉不壞，吞之不入。審盡更澡肉，復作鮓如初，愈美，名不盡鮓是也。
> 
> ——《神異經》

---
> 郁離子曰：「石激水，山激風，法激奸，吏激民，言激戎，直激暴。天下之紛紛生於激。是故小人之作亂也，繇其操之急，抑之甚，而使之東西南北無所容也。故進則死，退則死，進退無所逃也，則安得不避其急而趨其緩也哉？夫人之有欲如嬰兒之欲乳也。吾力不足以遏之，而又不能舒徐以開之，委曲以道之，乃欲以一介之微挫其鋒於頃刻，是何異乎以唾滅火，以瓠捍刃也哉？聖人知其無益也，故曰：『人而不仁，疾之已甚，亂也。』及其見陽虎也，則應之曰：『諾，吾將仕矣。』而不與之爭也。陳恒弒其君，告夫三子，不可，則曰：『以吾從大夫之後，不敢不告也。』而不與之辯也。夫如是何激之有哉？是故鯀堙洪水，禹乃導而疏之，然後地平天成之功不在鯀而在禹，何也？激不激之謂也。」
> 
> ——《郁離子·石激水》

---

> 備博士，廣太學，而祀孔子焉，禮也。仲尼作經，本一而已，古今文不同，而皆自謂真本經；古今先師，義一而已，異家別說不同，而皆自謂古今。仲尼邈而靡質，昔先師沒而無間，將誰使折之者。秦之滅學也，書藏於屋壁，義絕於朝野，逮至漢興，收摭散滯，固已無全學矣，文有磨滅，言有楚夏，出有先後，或學者先意有所借定，後進相放彌以滋蔓。故一源十流，天水違行，而訟者紛如也。執不俱是，比而論之，必有可參者焉。
> 
> ——《申鑒·時事》

---
> 天下萬事不可備能，責其備能於一人，則賢聖其猶病諸。設一人能備天下之事能，左右前後之宜，遠近遲疾之問。必有不兼者焉；苟有不兼，於治闕矣。全治而無闕者，大小多少各當。其分，農商工仕不易其業。老農長商、習工舊仕莫不存焉，則處上者何事哉？
> 
> 《尹文子·大道上》

---

> 黃帝曰：願聞自然奈何？歧伯曰：臨深決水，不用功力，而水可竭也。循拙決沖，而經可通也。此言氣之滑澀，血水清濁，行之逆順也。
> 
> ——《黃帝內經·逆順肥瘦》

---

> 名者所以別同異、明是非，道義之門，政化之準繩也。孔子曰：「必也正名，名不正則事不成。」墨子著書作辯經以立名本，惠施、公孫龍祖述其學，以正別。名顯於世。孟子非墨子，其辯言正辭則與墨同。荀卿、莊周等皆非毀名家，而不能易其論也。
> 
> ——《魯勝墨辯注敘》

---

> 仁、義、禮、樂，名、法、刑、賞，凡此八者，五帝三王治世之術也。故仁以道之，義以宜之，禮以行之，樂以和之，名以正之，法以齊之，刑以威之，賞以勸之。故仁者，所以博施於物，亦所以生偏私；義者，所以立節行，亦所以成華偽；禮者，所以行恭謹，亦所以生惰慢；樂者，所以和情志，亦所以生淫放；名者，所以正尊卑，亦所以生矜篡；法者，所以齊眾異，亦所以乖名分；刑者，所以威不服，亦所以生陵暴；賞者，所以勸忠能，亦所以生鄙爭。凡此八術，無隱於人，而常存於世；非自顯於堯湯之時，非自逃於桀紂之朝。用得其道則天下治，失其道則天下亂，過此而往，雖彌綸天地，籠絡萬品，治道之外，非群生所餐挹，聖人錯而不言也。
> 
> ——《尹文子·大道下》

---

> 《詩》云：『心乎愛矣，遐不謂矣。中心藏之，何日忘之？』」遐，遠也。義取臣心愛君，雖離左右，不謂為遠。愛君之志，恒藏心中，無日蹔忘也。
> 
> ——《孝經》

---
> 曾子曰：「可以託六尺之孤，可以寄百里之命，臨大節而不可奪也。君子人與？君子人也。」與，平聲。其才可以輔幼君、攝國政，其節至於死生之際而不可奪，可謂君子矣。與，疑辭。也，決辭。設為問答，所以深著其必然也。程子曰：「節操如是，可謂君子矣。」
> 
> ——《四書章句集注·泰伯第八》

---

> 聖王先成民而後致力於神，民事未定，郡祀有闕，不為尤矣。必也舉其重而祀之，望祀五嶽四瀆，其神之祀，縣有舊常，若今郡祀之，而其祀禮物，從鮮可也。禮重本，示民不偷，且昭典物，其備物以豐年，日月之災降異，非舊也。
> 
> ——《申鑒·時事》

---

> 天地闢而萬物生，萬物生而人為政焉。無不能生而無殺也。唯天地之所以殺人不能生，人化而為善，獸化而為惡。人而不善者謂之獸，有天然後有地，有地然後有別，有別然後有義，有義然後有教，有教然後有道，有道然後有理，有理然後有數。曰有冥、有旦、有晝、有夜。然後以為數。月一盈一虧，月合月離以數紀，四者皆陳以為數治。政者、衛也，始終之謂衛。
> 
> ——《鬻子·湯政湯治天下理第七》

---

> 性有巧拙，可以伏藏。九竅之邪，在乎三要。可以動靜。火生於木，禍發必克，奸生於國，時動必潰；知之修練，謂之聖人。
> 
> ——《黃帝陰符經》

---

> 五色令人目盲；貪淫好色，則傷精失明也。五音令人耳聾；好聽五音，則和氣去心，不能聽無聲之聲。五味令人口爽；爽，亡也。人嗜於五味於口，則口亡，言失於道也。馳騁畋獵，令人心發狂，人精神好安靜，馳騁呼吸，精神散亡，故發狂也。難得之貨，令人行妨。妨，傷也。難得之貨，謂金銀珠玉，心貪意欲，不知饜足，則行傷身辱也。是以聖人為腹，守五性，去六情，節志氣，養神明。不為目，目不妄視，妄視泄精於外。故去彼取此。去彼目之妄視，取此腹之養性。
> 
> ——《老子河上公章句·檢欲》

---

> 公曰：敢問何謂成身。孔子對曰：夫其行己不過於物，謂之成身，不過於物，合天道也。
> 
> ——《群書治要·大婚》

---

> 或問：「知人自知孰難？」曰：「自知者，求諸內而近者也；知人者，求諸外而遠者也，知人難哉。若極其數也，明，有內以識，有外以暗；全有內以隱，有外以顯。然則知人自知，人則可以自知，未可以知人也。急哉，用己者不為異則異矣。君子所惡乎異者三：好生事也，好生奇也，好變常也。好生事，則多端而動眾；好生奇，則離道而惑俗；好變常，則輕法而亂度。故名不貴苟傳，行不貴苟難。權為茂矣，其幾不若經；辯為美矣，其理不若絀；文為顯矣，其中不若樸；博為盛矣，其正不若約。莫不為道，知道之體，大之至也；莫不為妙，知神之幾，妙之至也；莫不為正，知之，正之至也。故君子必存乎三至，弗至，斯有守無誖焉。」
> 
> ——《申鑒·雜言下》

---

> 天命降監、下民有嚴。<br/>不僭不濫、不敢怠遑。<br/>命于下國、封建厥福。
> 
> ——《詩經·殷武》
